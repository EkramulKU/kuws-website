---
title: পথে পথে ময়লার স্তূপ
type: মতামত
writer: সানজিদা আক্তার
intro: সদস্য, খুবি লেখক সংঘ
date: 23-12-2025 21:13
image: /images/uploads/2.jpg
highlight: খুলনা বিশ্ববিদ্যালয় থেকে পিটিআই পর্যন্ত যাত্রাপথটি সময়ে খুবই
  সংক্ষিপ্ত,মাত্র কয়েক মিনিটের অটো বা রিকশার পথ। কিন্তু এই অল্প দূরত্বেই চারটি
  স্থানে গল্লামারী মোড়, নিরালা, সাতরাস্তা এবং পিটিআই-এর সামনে প্রতিনিয়ত ময়লার
  স্তূপ চোখে পড়ে। এসব স্থান যেন খুলনা শহরের পরিচ্ছন্নতার ঘাটতির এক জীবন্ত
  উদাহরণ হয়ে উঠেছে।
uploader: এ. হক
---
**খুলনা বিশ্ববিদ্যালয় থেকে পিটিআই পর্যন্ত যাত্রাপথটি সময়ে খুবই সংক্ষিপ্ত,মাত্র কয়েক মিনিটের অটো বা রিকশার পথ। কিন্তু এই অল্প দূরত্বেই চারটি স্থানে গল্লামারী মোড়, নিরালা, সাতরাস্তা এবং পিটিআই-এর সামনে প্রতিনিয়ত ময়লার স্তূপ চোখে পড়ে। এসব স্থান যেন খুলনা শহরের পরিচ্ছন্নতার ঘাটতির এক জীবন্ত উদাহরণ হয়ে উঠেছে।**



প্রতিদিন শত শত শিক্ষার্থী, শিক্ষক, কর্মকর্তা-কর্মচারী এবং সাধারণ মানুষ এই পথে চলাচল করেন। অথচ দুর্গন্ধ, উড়ন্ত পলিথিন, মশা-মাছির উৎপাত এবং পচা ময়লার দৃশ্য তাদের জন্য এক অস্বস্তিকর ও অস্বাস্থ্যকর পরিবেশ সৃষ্টি করছে। শহরের সৌন্দর্য যেমন নষ্ট হচ্ছে, তেমনি শিক্ষাবান্ধব পরিবেশও মারাত্মকভাবে ক্ষতিগ্রস্ত হচ্ছে।



এই পরিস্থিতি আমাদের সামাজিক দায়িত্ববোধের ঘাটতিও প্রকাশ করে। ময়লা ফেলার নির্দিষ্ট স্থান না থাকা, সিটি কর্পোরেশনের নিয়মিত পরিচ্ছন্নতা কার্যক্রমের ঘাটতি এবং নাগরিকদের অসচেতন আচরণ। সব মিলিয়ে এই সমস্যাকে আরও গভীর করছে।



খুলনা সিটি কর্পোরেশনকে নির্দিষ্ট স্থানে পর্যাপ্ত ডাস্টবিন স্থাপন, নিয়মিত ময়লা অপসারণ ও পরিচ্ছন্নতা অভিযান পরিচালনা করতে হবে। পরিচ্ছন্ন শহর মানেই উন্নত জীবনযাত্রা ও শিক্ষার অনুকূল পরিবেশ। খুলনা শহরের সৌন্দর্য রক্ষায় আমাদের প্রত্যেকের ছোট ছোট পদক্ষেপই হতে পারে বড় পরিবর্তনের সূচনা।