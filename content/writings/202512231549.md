---
title: বিজয় দিবস
type: কবিতা
writer: "মো: আরাফাত হোসেন"
intro: সদস্য, খুবি লেখক সংঘ
date: 23-12-2025 21:46
image: /images/uploads/e2a4bfeb-6a0e-4d15-832d-8aee1cc83c12.jpg
highlight: |-
  আমার পিঠে রক্তের ছাপ স্পষ্ট হয়ে দেখা দেয়।
  তীব্র যন্ত্রণায় গুলির ক্ষতগুলো চোখ মেলে
  উপহাস করে। 
uploader: Admin
---
আমার পিঠে রক্তের ছাপ স্পষ্ট হয়ে দেখা দেয়।
তীব্র যন্ত্রণায় গুলির ক্ষতগুলো চোখ মেলে
উপহাস করে। আমার চোখ উপড়ে উল্লাসে মত্ত
শকুনের দল। আমার মাথায় বেয়নেটের
আঘাত, ঘিলু ছিটকে পড়ে তেপান্তরের মাঠে।



লাল সূর্য আজ রক্তবর্ণ ধারণ করেছে কেন?
হয়তো দানবগুলোর অত্যাচারে সে অতিষ্ঠ!



আমার বোনের সম্ভ্রম আজ জাগিয়েছে আশা।
বোমার আঘাতে ছিঁড়ে যাওয়া আমার ভাইয়ের
হাতখানি আজ নতুন নিশান উড়াতে ব্যস্ত।



গুলি খাওয়া আমার পিতার লাশ, বেয়নেটের
আঘাতে ক্ষতবিক্ষত আমার মায়ের অস্তিত্ব আজ
নতুন সূর্যের দিকের অপলক দৃষ্টিতে তাকিয়ে।



রক্তমাখা লাশের হাত আজ কাঁপে না।
মক্ত কন্ঠে, জোরালো সুরে তাঁরা বলে ওঠে,
“জয় বাংলা”।